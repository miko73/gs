Stav školství v Čechách a na Moravě ve školním roce 2007/2008  Během posledního školního roku vzbudilo v pedagogické veřejnosti velký ohlas několik burcujících pokusů o zhodnocení stavu našeho školství.  Měla  hodně společného: ••••     pocházela od vysokoškolských pedagogů  ••••    reagovala na prudký pokles úrovně studentů vysokých škol, který se prý projevuje v několika posledních letech ••••     oceňovala předchozí stav našeho školství a současnou práci pedagogů ••••     zoufala si nad současným vztahem veřejnosti ke vzdělání ••••     volala po zvýšení úlohy kázně ve výchově dětí ••••     největší díl viny za současný svalovala na probíhají reformu vzdělávání na základních školách (výuka podle školních vzdělávacích programů) ••••     neobsahovala příliš konkrétních kroků, které by měly vést ke zlepšení současného stavu  V celkovém vyznění se snažila přesvědčit čtenáře, že v několika posledních letech se přihodilo v našem školství něco strašného a je nutné se co nejrychleji vrátit k osvědčeným jistotám.   Ačkoliv se spoustou názorů, které výzvy obsahují, souhlasím, jsem přesvědčen, že v základním vyznění se mýlí a nemohou sloužit jako východisko k výraznému zlepšení současného stavu.   Prosba a upozornění Následující odstavce přinesou spoustu nelichotivých údajů a názorů na současné fungovaní našich škol a většiny pedagogů. Ačkoliv kritiky bude hodně neznamená to, že zavrhuji nebo odmítám současnou práci svou a svých kolegů. Naopak jsem přesvědčený, že svoji práci vykonáváme stejně dobře jako většina ostatních profesí v tomto státě nebo většina učitelů v jiných zemích. Bohužel ve chvíli, kdy začnete porovnávat realitu s ideálním stavem, nemůže realita nikdy dopadnout dobře. Na druhou stranu představa ideálu a touha se k němu alespoň přiblížit jsou nepostradatelnou součástí jakékoliv snahy o zlepšení současného stavu.  Hodně dlouho jsem se rozmýšlel zda je možné podrobit vlastní řady takové kritice a pak po nich požadovat, aby změnily zažité pracovní postupy. Zvlášť, když vím, že psychologicky je velice těžké takovou kritiku přijmout. Na druhé straně si nedovedu představit, že může školy k lepšímu změnit cokoliv jiného než učitelé, kteří si budou uvědomovat, co vlastně dělají a jaké má jejich činnost důsledky. Určitě by snadno dalo najít tisíce věcí, které by pro školství mohl udělat někdo jiný (od vlády až po rodiče), jenže přes neustále zdůrazňování důležitosti školství je evidentní, že v naší zemi je školství pouze papírovou prioritou, kterou nikdo nepovažuje za důležitou a pro níž není nikdo ochoten nic obětovat.   V takové situaci není jiné cesty než začít u sebe a nespoléhat na žádnou pomoc zvenčí (stejně nepřijde), protože odstranění chyb, které najdeme u se sebe, je jenom na nás a i to málo, co se podařilo vyřešit mně, stačilo na podstatné zlepšení toho, co každý den ve škole prožívám. A to i přesto, že vyhlášky, které neustále produkuje ministerstvo školství se snaží všem snaživým učitelům jejich práci komplikovat a že se mi zatím nepodařilo přesvědčit kolegy, aby mně v mojí snaze podpořili.  Pokud se někoho dotknu, omlouvám se, opravdu jsem nechtěl. Mnohé z toho, co budu psát dále, sice bolí, ale je možné si to snadno ověřit (pokud budete mít odvahu). Pokud Vám stav tak, jak ho budu popisovat přijde nepřijatelný, použijte, prosím, některý z psychologických postupů pro potlačení nepříjemných informací (autor je příliš mladý, má nedostatečné vzdělání, jde o problémy jediné školy atd..).  Na konec ještě jednou. Neříkám, že to děláme špatně. Děláme to tak, jak nás to učili, tak, jak se to dělalo celou dobu předtím, ale mohli bychom to dělat líp.   Z čeho vlastně vycházím Z vlastních zkušeností učitele na gymnáziu (8 let Ma a Fy) a rodiče dítěte (8 let).  Z toho, že: ••••     ačkoliv naše škola nevypadá zdaleka ideálně, sami absolventi tvrdí, že je v porovnání s jejich spolužáky na VŠ připravila na studium dobře (velká většina středních škol i gymnázií tedy nemůže být lepší) ••••     ve srovnávacích testech se naši studenti osmiletého studia umisťují většinou v lepší polovině ••••     do naší školy chodí nejlepší studenti ze všech základních škol celého okresu (a mám tedy částečné informace o tom, jak to na základních školách různých velikostí vypadá) spoustu věci se dovídám i od studentů ••••     moje dcera si se mnou zatím o škole povídá ••••     občas si povídám o školství i se svými bývalými spolužáky (kteří mají také děti) ••••    Nepochybuji o tom, že podstatně relevantnější výsledky by dala cílená studie, kterou by mohlo provést ministerstvo školství, ale to se bohužel více než o realitu zajímá o ?   Několik nezpochybnitelných faktů Pokud se varovné analýzy pokoušely najít nějakého viníka, tak kromě současného stavu společnosti uváděly v současnosti probíhající reformu školství (personifikovanou zaváděním ŠVP). Trochu mě překvapuje, jak se mohli jejich autoři dopustit takové chyby. Zhoršování úrovně vysokoškoláků prý pozorují několik posledních let, ale reforma školství se papírově začala zavádět na základních školách od školního roku 2007/2008. První ročník, který bude případně postižen špatnou výukou způsobenou nepodařenou reformou, tak dorazí na vysoké školy až ve školním roce 2015/2016 (šestý ročník ve školním roce 2007/2008). Z předchozího je zřejmé, že už jenom z časových důvodů nemůže být reforma příčnou problémů, které na VŠ narůstají podle některých od roku 1998 (to ještě nebylo o reformě ani vidu ani slechu). Druhým důvodem, který snímá vinu za problémy z reformy, je fakt, že reforma startuje pouze papírově. I když se ministerstvo obhajuje výzkumy, ve kterých tvrdí, že více než polovina pedagogů reformu podporuje, podle mých zkušeností ji naprostá většina pedagogů odmítá. Při přípravě ŠVP nižšího stupně gymnázia se na naší škole objevili (v padesáti členném sboru) pouze dva učitelé, kteří chtěli ŠVP připravovat společně. Z celého školního roku, který příprava ŠVP trvala, zabralo 11 měsíců dohadování o hodinových dotacích jednotlivých předmětů, po jejich rozdělení (zůstal zachován současný stav) trvalo napsání všech kapitol necelý měsíc. Faktické změny oproti předchozím osnovám jsou kosmetické, došlo jen k vyplnění všech požadovaných kolonek. Ačkoliv v primě letos neučím, nevšiml jsem si žádné změny v jejich výuce (ani kolegové o ničem takovém nemluví). Stejné informace dostávám o reformování základních škol v okolí.  V čem se školy změnily za posledních 20 let Na gymnázium jsem poprvé vstoupil jako student před dvaceti lety v roce 1987.  Co se od té doby změnilo?  